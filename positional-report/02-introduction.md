## Klíčová slova
mobilní aplikace, 3d tisk, octoprint, iOS, Swift, open source

## Úvod

3D tisk je proces, při kterém lze z digitálního modelu vytvořit reálný objekt. Tyto objekty vznikají postupným nanášením jednotlivých vrstev modelu na sebe ve vertikálním směru. Takové  objekty mají velkou výhodu v nízkých nákladech na výrobu. Jsou tedy ideálním prostředkem k výrobě prototypů nebo produkování omezeného množství výrobků. Tisk lze obsloužit pomocí mnoha aplikačních rozhraní, velmi oblíbeným nástrojem je OctoPrint, který nabízí webové rozhraní. Toto webové rozhraní ale umožňuje ovládání jen jedné tiskárny, navíc je přizpůsobené pouze pro počítače.
Přestože trend tisknutí reálných předmětů stále roste, neexistuje v sočasné době jednoduchá a volně dostupná mobilní aplikace pro systém iOS, která by umožnila ovládání tiskárny bez použití počítače. S ohledem na stoupající oblíbenost mobilních aplikací přestává být současné webové rozhraní dostatečně pohodlné. Uživatelé chtějí mít rychlý přehled o stavu svých tiskáren z jednoho místa a bez nutnosti prokazování se heslem.
Projekt bude mít za cíl vytvořit mobilní aplikaci, která uživatelům usnadní práci s tiskárnou. Vzhled a ovládání aplikace budou zvlášť přizpůsobené chytrým telefonům, ale i tabletům s operačním systémem iOS. Aby byl projekt volně šířitelný, bude vydán jako open source, tedy s otevřeným zdrojovým kódem.
